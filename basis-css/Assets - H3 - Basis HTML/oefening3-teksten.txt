Hogeschool PXL
Hogeschool PXL is een hogeschool in Belgisch-Limburg, verdeeld in negen departementen, met diverse campussen verspreid over de gemeenten Hasselt, Genk en Diepenbeek.
Het is een zelfstandige hogeschool met een openbaar en actief pluralistisch1 karakter, elk onderwijsnet is daarbij vertegenwoordigd in de Raad van Toezicht. De hogeschool behoort samen met de Universiteit Hasselt tot de Associatie Universiteit-Hogescholen Limburg, en heeft een strategisch samenwerkingsverband met de Associatie KU Leuven.

Geschiedenis
Via rechtsvoorgangers gaat de geschiedenis van Hogeschool PXL terug tot 1 april 1837. Toen werd een eerste cursus voor vroedvrouwen ingericht in Limburg, nadat de provincie werd verplicht om een vroedvrouwenschool aan het moederhuis te hechten. Tegenwoordig worden er geen kinderen meer geboren in het Oud Moederhuis aan de Hasseltse Guffenslaan, maar is het nog steeds de thuisbasis van de opleidingen gezondheidszorg.
De XIOS Hogeschool Limburg ontstond in 1995 als Hogeschool Limburg bij de fusie van de hogescholen HOBOH, HPIGOH en IGHL in Hasselt en HORAMA in Diest. In 2005 werd naam veranderd naar het acroniem XIOS, wat stond voor eXpertisecentrum voor Industrie, Onderwijs en Samenleving en een vertaling was van de missie van de hogeschool. De Mijnbouwschool was de oudste rechtsvoorganger van deze hogeschool.
De Provinciale Hogeschool Limburg (PHL) was rond 1995 ontstaan door fusie van het Provinciaal Instituut voor Verpleegkunde, het Provinciaal Hoger Handelsinstituut, de Provinciale Landbouwschool van Tongeren, de Provinciale Hogeschool voor Kunst en Architectuur, en de Provinciale normaalschool. In deze sectoren bood de PHL meerdere opleidingen aan op het niveau Bachelor en Master. De school telde voor de fusie meer dan 4000 studenten en ongeveer 500 personeelsleden.
Hogeschool PXL ontstond op 1 oktober 2013 na de fusie tussen de XIOS Hogeschool Limburg en de Provinciale Hogeschool Limburg. Beide hogescholen ontstonden in 1995 als gevolg van het hogescholendecreet van 1994. In heel Vlaanderen fuseerden hogescholen en werd het onderwijslandschap grondig hertekend. Heel wat academische opleidingen verhuisden van de hogescholen naar de universiteiten. De opleidingen IndustriÃ«le wetenschappen (XIOS), Architectuur (PHL), Interieurarchitectuur (PHL) en Revalidatie en Kinesietherapie (PHL) werden overgeheveld naar de Universiteit Hasselt.

Departementen
Hogeschool PXL is opgesplitst in verschillende departementen die elk een bepaald studiegebied vertegenwoordigen. De hogeschool heeft volgende departementen:
PXL-Business
PXL-Digital
PXL-Education
PXL-Green&Tech
PXL-Healthcare
PXL-MAD School of Arts
PXL-Media&Tourism
PXL-Music
PXL-Social Work